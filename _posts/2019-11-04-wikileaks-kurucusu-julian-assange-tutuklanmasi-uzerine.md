---
title: "Wikileaks Kurucusu Julian Assange'ın Tutuklanması Üzerine"
date: 2019-11-04T00:00:00+00:00
author: Hakan
layout: post
permalink: /wikileaks-kurucusu-julian-assange-tutuklanmasi-uzerine/
categories: Genel
tags: [wikileaks, julian assange]
img: post/julian-assange.jpg
---
Wikileaks kurucusu Julian Assange, Londra’daki Ekvador Büyükelçiliğinde tutuklandı. Hakkında gerçekleştirilen suçlamalar sonucunda açılan dava sebebiyle, İsveç’e iade edilmesini önlemek için sığındığı Ekvador Büyükelçiliğine sığınmasının üzerinden yedi yıl geçtikten sonra, bugün Ekvador hükümeti tarafından siyasi sığınması geri çekildi ve hemen ardından Julian Assange Londra Polisi tarafından tutuklandı.

![Julian Assange]({{ site.baseurl }}/assets/images/post/julian-assange-tutuklanma.jpg "Julian Assange")


Tutuklamanın ardından Ekvador devlet başkanı Lenín Moreno paylaştığı tweet ile “Julian Assange’ın sığınma durumu, uluslararası sözleşmelere ve günlük yaşam protokollerine yönelik tekrarlanan ihlallerden sonra geri çekildi” ifadelerini kullandı.

Ancak Wikileaks tarafından yapılan açıklamada, Ekvador’un, Assange’ın siyasi sığınmasının uluslararası hukuka aykırı bir şekilde sona erdirmek için yasadışı davrandığı belirtildi.

Assange, İngiliz polisi tarafından Ağustos 2012’de Westminster Mahkemesine teslim olmadığı ve İsveç’teki cinsel saldırı iddiaları nedeniyle soruşturma altına alındığı için aranmıştı.

İsveç, Assange’a karşı 2017 yılında başlatılan cinsel saldırı suçlamasıyla ilgili soruşturmayı bırakmış olmasına rağmen, Assange ABD’ye iade edilme korkusuyla Ekvador Büyükelçiliğinde sığınmacı olarak kalmayı seçmişti.

![Julian Assange]({{ site.baseurl }}/assets/images/post/julian-assange-2.jpg "Julian Assange")

Julian Assange ABD’de Wikileaks aracılığıyla diplomatik ve askeri belgeleri sızdırdığı iddiasıyla federal suçlamalarla da karşı karşıya. Ancak ABD Assange aleyhindeki suçlamalarla ilgili bugüne kadar resmi olarak bir adım atmadı.

47 yaşındaki hacker ve aktivist Jullian Assange, 2006 yılında Wikileaks’i kurdu ve o zamandan beri dünyadaki birçok siyasi parti, şahıs ve devlet kurumlarıyla ilgili sırları açığa çıkardı.

Assange, Haziran 2012’den beri Londra’daki Ekvador Büyükelçiliğinde yaşamaya zorlandı ve o tarihten beri orada yaşıyor. Bir İngiltere mahkemesi tarafından İsveç’e iadesi istenmiş ve cinsel saldırı suçlamasıyla karşı karşıya kalmıştı. Bu tarihten beri Ekvador ile olan ilişkisi geçen yıl kötüleşmiş ve Ekvador diğer ülkelerle olan ilişkilerini etkileyebileceği iddiasıyla Assange’ın internet erişimini Mart 2018’de kesmişti. Bu koşullar Assange’ın Wikileaks’i yönetmesini zorlaştırmış ve Wikileaks genel yayıncısı olarak Kristinn Hrafnsson olmuştu.

**Süreç Nasıl Gelişti?**

Julian Assange, 2006 yılında Wikileaks’i kurduktan sonra Wikileaks üzerinden kamuoyuna açıklanan belgeler ile Dünya gündemine oturmuştu.

Assange her ne kadar Wikileaks kurucusu olarak anılsa da, kendisi ile beraber toplamda dokuz kişilik yönetim kurulu üyesinden birisi ve konuyla ilgili “Ben kendimi kurucu olarak görmüyorum, sadece editörüm.” demişti.

2010 yılında, Wikileaks üzerinden kamuoyuna açıklanan belgeler sebebiyle bir anda kendisine karşı bir karalama kampanyasına başlanmıştı. Yine 2010 yılında İsveç, cinsel taciz suçlamasıyla Assange hakkında uluslararası yakalama kararı çıkardı.

Gönüllü olarak ifade vermeye gittiği Londra’daki polis merkezinde İsveç tarafından yakalama emri olduğu gerekçesiyle tutuklanmıştı. Çıktığı duruşmada şartlı tahliye edilmişti.

Assange, kendisine yöneltilen bu suçlamayı kabul etmemiş ve kendisinin cinsel taciz suçlaması adı altında siyasi olarak sıkıştırılmaya çalışıldığını belirtmişti.

19 Haziran 2012 tarihinden itibaren Londra’daki Ekvador Büyükelçiliğinde yaşamaya başlayan Assange’ın siyasi sığınma talebi, 16 Ağustos 2012 tarihinde onaylanmıştı. İngiltere hükümeti resmi olarak Ekvador hükümetini bu kararından dolayı uyarmıştı.

İngiltere hükümeti Assange’ın ülkeden çıkmasına izin verilmeyeceğini, hatta gerekirse elçilik binasına girileceğini açıklamıştı. 2012’den beri Assange, Ekvador Büyükelçiliğinde bir nevi hapis hayatı gibi bir hayat yaşıyordu.

2017 Mayıs ayında, İsveç Assange hakkında yürütülen cinsel taciz soruşturmasını düşürdü. Ancak ABD’ye teslim edilme ihtimaline karşın, Julian Assange Ekvador büyükelçilik binasında yaşamaya devam etti.

2018 Mart ayında ise, Ekvador, diğer ülkelerle olan ilişkilerini etkileyebileceği iddiasıyla Assange’ın internet erişimini kesti. Wikileaks genel yayın yönetmeni ise Kristinn Hrafnsson oldu.

Geçtiğimiz hafta, Wikileaks Twitter hesabından yapılan açıklamada, Julian Assange’ın Londra’daki Ekvador büyükelçiliğinden çıkarılıp gözaltına alınması için İngiltere ile gizli bir anlaşma yapıldığı iddia edilmişti.

Gerekçe olarak ise, Wikileaks’in Ekvador devlet başkanı Moreno hakkında ortaya attığı yolsuzluk iddialarının üzerinin örtülmesi girişimi olabileceği öne sürülmüştü.

Bugün ise Ekvador Assange’ın siyasi sığınma statüsünü, uluslararası sözleşmelere ve sığınma hakkına dair günlük yaşam protokollerine yönelik tekrarlanan ihlalleri gerekçe (!) göstererek geri çekti.

Hemen ardından Londra polisi elçilik binasında Julian Assange’ı, daha önce mahkemeye çıkmadığı için tutuklama emri olduğu gerekçesiyle tutukladı.